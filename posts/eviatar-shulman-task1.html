<!-- posts/aviatar-shulman-exercise.html -->
<!DOCTYPE html>
<html lang="he" dir="rtl">
<head>
  <meta charset="UTF-8" />
  <meta name="viewport" content="width=device-width, initial-scale=1.0"/>
  <title>תרגיל 1 בקורס של אביתר שולמן</title>
  <link rel="stylesheet" href="../style.css" />
</head>
<body>

<header class="navbar">
  <div class="navbar-inner">
    <h1>Zvi Marmor</h1>
    <nav>
      <ul class="nav-links">
        <li><a href="../index.html">Home</a></li>
        <li><a href="../projects.html">Projects</a></li>
        <li><a href="../zvimarmor_cv.pdf" target="_blank">Resume</a></li>
        <li><a href="../blog.html">Blog</a></li>
        <li><a href="../contact.html">Contact</a></li>
      </ul>
    </nav>
  </div>
</header>

<main class="blog-container">
  <article class="blog-post" dir="rtl">
    <h3>תרגיל 1 בקורס של אביתר שולמן</h3>
    <p class="blog-date">2025-04-20</p>
    <p>
העיניים שלי עוקבות אחרי שני פסים בכל רגע. מימין פס צהוב ארוך ארוך ומשמאל פס לבן שנקטע כל רגע. כן-לא-כן-לא-כן-לא. המהירות שלי לא מעל המותר, הוויז אומר שאני בדרך הנכונה, ואני נותן לעצמי לרחף בחלל.<br><br>
אני בדרך לפסטיבל בערבה של שלושה ימים, לנסות לאבד בדיוק מה שקיים כרגע- להשקיט את המחשבות ולנסות לרחף בחלל מלא במוזיקה ובתנועה. ברקע מתנגן השיר של שלום חנוך; אדם בתוך עצמו הוא גר, ועולה לי שגם אני כמו בשיר נמצא בתוך משהו כרגע- בתוך הדבר הזה שנקרא רכב, שבו אני נוהג. כשאני מסתכל ימינה ושמאלה אני רואה את המציאות או הדרך, אבל מבעד לזכוכית, כאילו אני חלק ממנה אבל המגע שלי איתה לא ישיר לחלוטין. משם אני ממשיך לעבר בחינה של הקיום של העצמי שלי בתוך העולם או המציאות. עולה לי ישר שגם אני עצמי נמצא בתוך מעין ׳מרכז בקרה׳, או לפחות זה מה שעולה לי כשאני מתרגל מדיטציה- איזה שהיא צפייה במה שמתרחש ובמה שעולה, אם זה בדברים שכרגע אני מייחס אותם ל׳בחוץ׳, קרי מראות, רעשים, טעמים וכו׳, או דברים אותם אני מייחס ל׳בפנים׳ או לאישי. דברים כמו מחשבות, רגשות ותחושות. החוויה היא חוויה של צופה שמביט על כל אלו.<br><br>
אבל מה הוא הצופה? ואיפה עובר הגבול של המושא הנצפה ושל הנושא הצופה?<br><br>
קל לי להגיד (וגם אני חושב בזהירות שזו הנחה סמויה הן אצל האופנישאדות והן אצל דקארט) שהשיוך לעצמי קשור קשר ישיר ליכולת השפעה שיש לי, הווי אומר- כל דבר שיש לי יכולת להשפיע עליו בצורה כמעט דטרמיניסטית היא העצמי הזה, הנקודה שהיא שלי לחלוטין.<br><br>
ומכאן מתחילה ההסתכלות המעין דקארטית שלי- מה בר השפעה שלי ומה לא?<br><br>
בתחילה קל לי לסווג את זה קצת כמו הרכב- המרחב הפנימי והמרחב החיצוני שתלוי בעוד גורמים. אבל על המחשבה שלי רק לי יש שליטה. <br><br>
אני שם לב איך תוך כדי המחשבה עולות לי כל כך הרבה דוגמאות נגדיות על הנושא. כמה פעמים שכל כך לא רציתי לחשוב מחשבה אבל סיבה חיצונית לא נתנה לי מנוחה מלחזור ולחשוב אותה, וכמה רגשות ותחושות חוויתי בלי לבחור בכך לחלוטין. בלי שאהיה הבעלים היחיד שם או ׳בעל הבית׳ היחיד. אז מה כן? מה נשאר אחרי קילוף כזה? מה הוא העצמי שנמצא אי שם?<br><br>
אני מיד שולל את האפשרות שעצמי כזה לא קיים. אני יודע שהוא קיים ואני מרגיש אותו מכיוון שזה אותו אני שמסתכל על המחשבה שעולה כרגע. זה אותו אני שאני חווה וכרגע אני נאחז בחוויה הזו כסימן יציב לקיום או נקודה ארכימדאית כמו שהוזכרה כבר.<br><br>
אני מבין שאולי המפתח הוא דווקא שם, בחווית הקיום הזו. אותה חוויה שהכל שב אליה והכל בא ממנה, שאין אף פעולה שעוברת עליי או שאני עושה שלא עוברת דרך חווית קיום זו. עצם הקיום שלי הוא האני עצמי שלי בראיה שלי כרגע. אני היחיד שיכול לאשר את הקיום שלי ואין לי כל ידיעה לגבי קיום של דברים אחרים בעולם או קיום של דבר אחר ואין להם משמעות רבה לגביי. הכל זה אני והכל בתוכי וכל מה שקורה קורה דרך האפיק הזה של החוויה העצמית שהוא אני ואני זה הוא וכל מה שסובב אותי נמצא בתוכו ושב אליו.<br><br>
ואולי זה מה שאני מחפש בפסטיבל – ההתאחדות האמיתית עם חווית קיום זו בצורה הכי טהורה שיש. הכי נקייה שיש. עוד לפני המחשבות וההבנות ותבניות העצמי שפיתחתי לעצמי – הציפה במרחב, התנועה החופשית במרחב, העיניים הסגורות והמוזיקה שמציפה את כולי ואני כל כולי צף בתוכה וקיים.<br><br>
הנסיעה ממשיכה וממשיכה. כשהיא תסתיים אשב לכתוב.
    </p>
  </article>
</main>

</body>
</html>
